---
layout: post
title: Dulcineaincanti
---

2015 April 09 - **DULCINEAINCANTI**

Roberto Fabbriciani, Roberto Masotti, Alessandro Sbordoni, Giuseppe Silvi

live in Capolona, AREZZO.

 > Quelli che ad ogni coscienza possono sembrare inganni perpetrati da qualche maligno incantatore, come avviene ad esempio a Don Chisciotte che scambia un mulino a vento per un gigante guerriero, nascono in realtà dalle diverse interpretazioni della realtà, in cui ogni coscienza consiste. Proprio la coscienza di ognuno di noi è quella Dulcinea, che al suo ‘portatore’ sembra una dama meravigliosa, e ad altri invece una contadina sempliciotta che spinge a prendere per fiaschi quelli che per qualcuno sono solo fischi e viceversa, facendo apparire la realtà ad ognuno in modo diverso.
 >L’improvvisare richiede appunto una “interpretazione” istantanea reciproca e vicendevole degli scambi comunicativi dei partecipanti, ed infatti non a caso Franco Evangelisti era solito dire che, quando essa funziona, è una ‘magia’. Dulcineaincanti vuole mettere in gioco proprio il gioco delle interpretazioni, e per questo appronta una realtà ‘sdoppiata’ su due schermi, che specchiandosi si riflettono e si rimandano a vicenda, al tempo stesso articolandosi tra elementi sonori e visivi, creando dunque una pluralità di livelli e situazioni in cui giocano una parte notevole l’ironia e la seduzione.
 > Interagiscono tra loro un artista visivo, Roberto Masotti, che sviluppa all’istante le sue figurazioni, due performer musicali, Roberto Fabbriciani ai flauti e Alessandro Sbordoni al bayan, e Giuseppe Silvi, che cura il live electronics per l’elaborazione, la diffusione e la spazializzazione degli eventi sonori. 
 > Per realizzare questo complesso gioco di rimandi e sovrapposizioni viene approntata una tecnologia di alto livello, che prevede tra l’altro l’utilizzo di un particolare tipo di altoparlante tetraedrico, inventato di recente da Giuseppe Silvi, che offre una particolare profondità e compattezza di suono.
 >
 > Alessandro SBORDONI